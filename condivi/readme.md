    <p>Un anno e mezzo fa (per la precisione il giorno 11 febbraio 2014), su iniziativa di alcuni appassionati geomatici italiani, veniva lanciata una petizione per denunciare la mancata presenza dell'Italia nel registro INSPIRE: <strong><a href="http://aborruso.github.io/it4insp/" target="_blank">italy4INSPIRE</a></strong></p>
    <p>Questa iniziativa, che ha raccolto rapidamente oltre <strong>100 adesioni</strong>, non solo di <a target="_blank" href="http://aborruso.github.io/it4insp/firme.html">singole persone</a> ma anche di <a target="_blank" href="http://aborruso.github.io/it4insp/siti.html">associazioni e comunità del settore geomatico</a>, puntava a mettere in risalto il fatto che bastava un <strong>granellino di sabbia</strong> nella farraginosa ed infernale macchina burocratica (il mancato invio di una mail da parte di fantomatici responsabili), per far fare al nostro Belpaese l'ennesima figuraccia in campo internazionale.</p>
    <p>E la beffa era che l'Italia aveva adempiuto già da tempo alla normativa di settore realizzando il "Repertorio Nazionale dei Dati Territoriali" (<a href="http://www.rndt.gov.it" target="_blank">RNDT</a>) e quindi poteva addirittura farci arrivare <strong>al traguardo tra i primi in Europa</strong>.</p>
    <p>Tra l'altro, l'iniziativa veniva ripresa anche in <strong>due interrogazioni parlamentari</strong>, presentate rispettivamente il <a target="_blank" href="http://banchedati.camera.it/sindacatoispettivo_17/showXhtml.Asp?idAtto=20909&stile=7&highLight=1&paroleContenute=%27INTERROGAZIONE+A+RISPOSTA+SCRITTA%27">4 luglio</a> e il <a target="_blank" href="http://aic.camera.it/aic/scheda.html?core=aic&numero=4/06834&ramo=CAMERA&leg=17&testo=4%20Inspire%20INSPIRE%20inspire">12 novembre 2014</a>, rimaste tuttora senza risposta.</p>
    <p>Cosa è successo a distanza di così tanto tempo?</p>
    <p>Che <strong>ci abbiamo messo la solita "pezza"</strong> all'Italiana, registrando <strong>il solo endpoint del Geoportale Nazionale</strong> (che annovera poche centinaia di metadati), continuando a <strong>ignorare RNDT</strong>, nonostante la legge europea consenta ad ogni Stato Membro di esporre più di un punto di accesso nazionale.</p>
    <p><strong>Perché?</strong> Visto che il D.lgs. 32/2010 <strong>richiama esplicitamente RNDT</strong> e che questo in uniformità e continuità con il monitoraggio "previsto dalla Commissione" 2014 segnalava <strong>6140 metadati</strong> e quello 2015 ne riporta <strong>oltre 17940</strong>, perché non è stato ancora registrato?</p>
    <p>Chissà se qualcuno, con un nome, un cognome ed una faccia, riuscirà mai a <strong>dare una risposta</strong> e, soprattutto, a raggiungere l'obiettivo di <strong>registrare l'endpoint RNDT nel registro INSPIRE</strong>.</p>